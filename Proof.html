<html>
	<head>
		<meta charset="UTF-8">
		<meta name="viewport" content="width=device-width, initial-scale=1.0">
		<title>Про існування Бога та свідчення про Нього</title>
		<author class="author">Олександр Сергійович Жабенко, м. Житомир, Україна</author>
		<link rel="stylesheet" href="Perelyub.css">
		<link rel="stylesheet" href="Plus.css">
	</head>
	<body>
		<div class="main-container">
			<header>
				<div class="header-container">
					<img class="img" src="My-photo.jpg">
				</div>
			</header>
			<div class="main-body">
				<div class="center-body">
				<h1 class="header1">Теза І. Неможливість строго довести існування Бога.</h1>
                <p class="paragraph">
                    Один з ранніх вчителів Церкви, Климент Олександрійський пише: <q>Не може також Він [Бог] бути відкритий
                    і доказами, тому що вони ґрунтуються на попередніх засадах і вищих поняттях, але ніщо не може існувати
                    раніше Істоти не створеної</q>. У творі
                    <a href="https://drive.google.com/file/d/0Bzuk33zdLAu9YlhKNXNERzdPSGc/view?usp=sharing"><q>Існування пізнаємо
                    вірою</q></a> ці ж слова автором осмислені незалежно від Климента Олександрійського так: <q>строго
                    довести існування Бога неможливо, а саме таке доведення буде помилковим і суперечить самій вірі Церкви
                    у Самосутність Господа і Бога. Строге доведення існування потребує вказівки на те, що є підставою
                    чи то причиною, чи то умовою, чи якоюсь іншою передумовою для існування чогось. Це з точки зору
                    науки логіки. Щодо Бога Самосутнього, Який є Вищим за все, Всевишнім і Самодостатнім, Самосутнім,
                    Усезадоволеним, немає якоїсь іншої причини чи умови, передумови і т. п. Його існування, крім Нього
                    Самого. Вказати на Нього Самого при цьому для строгого логічного доведення недостатньо, бо приводить
                    до <q>замкненого кола</q> в доведенні: <q>Бог існує, тому що Він існує</q>, яке заперечується як
                    доказ наукою логіки.</q>
                </p>
                <p class="paragraph">
                    Якщо сказати це ж іншими словами, то так. Доведення існування чогось будується за принципом
                    засновок-міркування-висновок. При цьому в засновку має міститися уся інформація, яка необхідна для
                    міркування та висновку, останні є наслідками першої. Стосовно Бога неможливо вказати такі засновки,
                    які б не приводили до згаданого кола в доведенні. Якби існували якісь такі засновки, тоді існування
                    Бога в доведенні було б логічним наслідком цих засновків, а це суперечить Самодостатності та
                    Самосутності Бога, тобто Його цілковитої незалежності від будь-чого поза Ним Самим. Якщо були
                    б такі засновки, то Бог залежав би (логічно) від них, що означало б, що віра в Нього як Самосутнього
                    неправильна, якщо такі засновки існували б. Хтось міг би запропонувати варіант логічної залежності,
                    але такої, коли насправді, реально, її немає (тобто фактично, коли маємо помилку в логіці як такій).
                    Але логіка є вченням (наукою) про правильне мислення та його закони. Якщо в ній є помилка, тоді
                    будь-яке розумне доведення втрачає свою значимість, бо навіть не дозволяє скористатися його
                    результатами. Якщо хтось запропонує доведення, в якому логічно (а насправді фіктивно) Бог залежить
                    від чогось ще, а насправді ми знаємо, що ні, тоді ця розбіжність істини та логіки не на користь
                    останньої. І таке доведення знову потрібно буде відкинути як таке. Якщо ж відкинути логіку та її закони,
                    тоді і доведення не буде, бо доведення є явищем мислення, яке існує згідно логіки.
                </p>
                <p class="paragraph">
                    Отже, строго довести існування Бога неможливо (а нестрогі <q>доведення</q> власне ними не є).
                </p>
                <h1 class="header1">Теза ІІ. Неможливість строго довести неіснування Бога.</h1>
                <p class="paragraph">
                    Спроба довести неіснування Бога зіткнеться з проблемою, яку можна коротко охарактеризувати п'ятьма
                    словами: <q>щось не так у творінні</q>. Оскільки Бог невидимий, необмежений, невмістимий та інше, то
                    бажаючому доводиться мати справу не з Ним Самим безпосередньо, а з Його творінням, намагатися
                    показати, що ось (Все)світ не такий, як мав би бути згідно віри в Бога. Але така спроба передбачає,
                    що Бог є цілком передбачуваним, визначеним, а світ не має своєї свободи у будь-яких значеннях.
                    Щось на зразок того, що світ є палкою в руках Бога, Який начебто нею махає. Але це не так. Православна
                    (та і традиційна християнська) віра полягає у тому, що неможливо Бога і світ <q>вписати</q> в такі схеми.
                    Достатньо згадати про апофатичне богослів'я, яке заперечує будь-які такі схеми в принципі. А якщо прийняти
                    думку <q>щось не так в творінні, але це не заперечує існування Бога</q>, тоді все стає на свої місця.
                    Просто тоді логічно бачити знайдене властивістю творіння, а не Бога, і шукати причини в самому творінні. 
                </p>
                <p class="paragraph">
                    Отже, строго довести неіснування Бога також неможливо, а така спроба насправді має призводити до пізнання
                    своєї недосконалості.
                </p>
                <h1 class="header1">Теза ІІІ. Співдія Бога і творіння за взірцем Ісуса Христа та наслідки для пізнання.</h1>
                <p class="paragraph">
                    Поглиблює попереднє той факт, що ми ніколи не маємо справу лише з Богом чи лише з творінням,
                    але завжди і з Богом, і з творінням. Бог ніколи не залишає в повній самоті творіння, частиною якого є
                    ми самі. Тому просто немає змоги не розглядати все з такої точки зору. Подивіться на творення світу
                    згідно книги Буття. Бог каже, творіння виникає і відповідає. Бог творить, творіння, виникаючи, відразу
                    включається у творення. І чудеса, перевищуючи закони творіння, потребують віри для пізнання Бога.
                    І тому завжди є змога <q>неправильної атрибуції</q>, помилкового приписування того чи іншого Богу замість
                    творіння та / чи творінню замість Бога. Це особливо характерно для засліпленого розуму, але у тій чи іншій мірі
                    може бути властиве всім, бо ми всі як творіння обмежені в усьому. Саме тому люди потребували, потребують і
                    будуть потребувати до кінця віку Одкровення Божого, як природного, так і надприродного, для правильного
                    пізнання взаємостосунків Бога та творіння. 
                </p>
                <p class="paragraph">
                    Згідно <a href="https://parafia.org.ua/biblioteka/svyatoottsivski-tvory/ioan-damaskin-tochnyj-vyklad-pravoslavnoji-viry/">Халкідонського
                    сповідання віри</a> (451 р. н. е.), у Христі є дві природи в Єдиній Іпостасі,
                    Єдиній Особі. Кожній природі згідно догмату Шостого вселенського собору властиві природна дія, а у
                    Христі вони поєднуються таким чином, що як Бог Він нічого не творить без участі людської дії,
                    подібно і як людина Він нічого не творить без участі Божої дії. Таке поєднання є взірцем для всього
                    творіння, яке при цьому перевищує усе творіння саме іпостасним поєднанням природ у Христі, але є
                    Одкровенням Божого задуму щодо творіння, до якого, як наслідок, покликані вільні розумні сотворені
                    істоти, зокрема люди. 
                </p>


                <h1 class="header1">Теза ІV. Свідчення про Бога в усьому та віра.</h1>
                <p class="paragraph">
                    Хоча довести існування Бога неможливо, але все свідчить про те. Ми можемо бути недостатньо розумними, щоб
                    те пізнати. Але як людина може свідчити: <q>Подивись, Бог є!</q>, так і усе, з чим маємо справу промовисто
                    чи тайно свідчить про Бога. Ця думка лежить в основі катафатичного богослів'я.
                </p>
                <p class="paragraph">
                    Слава Отцю, Сину і Святому Духу завжди, нині, і повсякчас, і на віки віків. Амінь.
                </p>
                


            </div>
			</div>
			<div class="menu-right">
			<h2 class="header2">Деякі інші сторінки</h2>
			<ul class="menu-list">
				<li><a href="https://oleksandrzhabenko.github.io/uk/Eucharist.html">Про Тіло і Кров Ісуса Христа у Таїнстві Євхаристії</a></li>
				<li><a href="https://oleksandrzhabenko.github.io/uk/Syla-liudyny.html">Про силу людини</a></li>
			</ul></div>
		</div>
	</body>
</html>
